Oppgave til kandidater for frontend-stilling ved FiiZK Digital

Innledning
Dette er en oppgave for å for å avdekke hvordan kandidaten ville løst en kode-oppgave lik de man møter i jobb. Oppgaven blir bedømt på: ferdighetsgrad, kodekvalitet, testbarhet og valg som er gjort underveis. Det blir ikke lagt fokus på CSS/styling ut over det grunnleggende. Oppgaven kan løses med valgfri web-teknologi. Commit ofte, så er det enklere å se hvordan du jobber.

Tidsbruk
Kandidaten får en uke på seg til å løse oppgaven. Du står dermed fritt til å disponere tiden selv. Det er ok om du ikke får til all funksjonalitet - vi er like interessert i å se hvordan du jobber som hvordan den ferdige løsningen ser ut.

Oppgave
Kjernen i denne oppgaven er en komponent vi kaller en number stepper. Denne er en input-komponent for numeriske verdier, som skal være tilrettelagt for å kunne brukes fra nettbrett.

Komponenten skal vise et visst antall siffer. Hvert siffer skal ha en "+"-knapp over seg og en "-"-knapp under seg. Disse endrer den viste verdien ref. sifferet de hører til. F.eks. hvis komponenten viser tallet 123 og en trykker på "+"-knappen over 2-tallet, endres verdien til 133.

I tillegg til sifrene skal komponenten kunne vise et valgfritt skilletegn, og det skal angis hvor mange siffer som skal vises foran og bak skilletegnet. F.eks. et kommatall som kan ha to siffer foran komma og et siffer bak, vil kunne bruke komponenten ved å oppgi to siffer foran skilletegnet, et siffer bak og "," som skilletegn.

Komponenten skal være "dum". Validering skal gjøres av komponenten/sida som bruker komponenten. Dvs. hvis maks verdi av eksempelet over er 50,0 og verdien nå er 45,0 og "+"-tegnet over 4-tallet klikkes, skal det være mulig sette verdien til 50,0 i stedet for 55,0 - men denne logikken skal ikke ligge i number-stepper'en.

I tillegg skal det være mulig å spesifisere en (valgfri) kort tekst som skal vises foran eller bak sifrene, f.eks. en enhet. Det må også oppgis utenifra om denne teksten skal vises foran eller bak. Komponenten trenger ikke støtte ekstra informasjon som negative tall.

Enkel bruk: Vise kommatall
I løsningen, vis en number stepper som kan vise og endre et tall mellom 0,0 og 10,0, med et siffer etter komma.

Avansert bruk: Klokkeslett, dato og år
I løsningen, vis en side med tre number stepper'e. Den første skal ha to siffer foran og to siffer bak skilletegnet, som skal være ":". Denne skal vise et klokkeslett i 24-timers-format. Den andre skal også ha to siffer foran og bak skilletegnet, som skal være "/". Dette skal vise en dato på formatet DD/MM. Den tredje komponenten skal ha fire siffer, og ikke noe skilletegn. Denne skal brukes til å vise et årstall. De tre komponentene skal henge sammen slik at hvis f.eks. klokkeslettet går fra 23:30 til 00:30 (ved å trykke på "+"-knappen over det første "3"-tallet), skal også datoen økes med en dag.
